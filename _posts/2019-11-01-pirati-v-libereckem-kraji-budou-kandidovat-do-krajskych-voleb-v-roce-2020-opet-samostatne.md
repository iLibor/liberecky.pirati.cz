---
date: 2019-11-01
category: blog
tags: krajské volby 2020 piráti liberecký kraj samostatná kandidátka
layout: post
title: Piráti v Libereckém kraji rozhodli o tom, že do krajských voleb v roce 2020 budou kandidovat opět samostatně
author: Ondřej Kolek
authorId: ondrej.kolek
image: posts/2019-11-01-pirati-budou-kandidovat-do-krajskych-voleb-v-roce-2020-samostatne.jpg
---
Česká pirátská strana byla oslovena Stranou zelených a KDU-ČSL, aby se přidala k projektu předvolební koalice a postupovala v krajských volbách společně s těmito stranami. Koaliční projekt představili pánové Josef Šedlbauer (Zelení) a Štěpán Matek (KDU-ČSL) na zasedání Krajského fóra Pirátů v Jablonci nad Nisou dne 28. září. Ihned začala diskuze, zda na nabídku přistoupit. Rozprava pokračovala transparentně na pirátském internetovém fóru  a byla zakončena hlasováním 24. října 2019. Výsledek hlasování přesvědčivou většinou (79 %) schválil samostatný postup.

Argumentem pro koalici bylo lepší využití kapacit, silnější kandidátka a program. Pro samostatný postup hovořila zejména potřeba dále rozvinout pirátské sdružení v Libereckém kraji, kterému každé volby výrazně pomáhají v politickém zrání, vědomí vnitřní síly krajské pirátské organizace a čitelnost pro voliče.

Předseda Pirátů v Libereckém kraji [Ondřej Kolek](/lide/ondrej-kolek) k tomu říká: 
>„Je rok 2019 a výrazně jsme pokročili. Máme více členů a zastupitelů v obcích napříč krajem. V krajském zastupitelstvu ještě nejsme, ale budeme tam. Můžeme sdílet zkušenosti Pirátů z jiných krajů. Nikdo neříká, že to bude pro naše zvolené krajské zastupitele lehké, ale na tvrdou práci jsme zvyklí. Oceňuji fakt, že o dalším postupu rozhodla živá a věcná debata.“

V tuto chvíli probíhají nominace na volebního lídra do krajských voleb, kterého Piráti v Libereckém kraji vyberou v listopadu 2019.