---
date: 2020-07-08
category: blog
tags: policie Jan Stejskal vyšetřování zpronevěra podvody Česká Lípa 
layout: post
title: Vinotéka i růžoví poníci. Petr Jeník poukázal na milionovou zpronevěru a podvody ex-místostarosty z ODS 
author: Petr Jeník
authorId: petr.jenik
image: posts/2020-07-08-petr-jenik-poukazal-na-zproneveru-a-podvody-ex-mistostarosty-z-ods.jpg
---
Policie vyšetřuje bývalého místostarostu České Lípy Jana Stejskala (ODS) pro podezření z trestných činů podvodu a zpronevěry. Na jejich možné spáchání upozornil českolipský zastupitel a kandidát na senátora [Petr Jeník](/lide/petr-jenik). Ten je zároveň jednatelem městské společnosti Českolipská informační, v níž měl jeho předchůdce Jan Stejskal trestné činy páchat.

Jednatelem městské firmy byl Stejskal od roku 2011 do začátku roku 2019. Jen na neoprávněně čerpaných cestovních náhradách si měl z městské firmy vyplatit stovky tisíc korun. 

> „Vykázal bezmála 750 služebních cest a za vyúčtovaných 140 tisíc kilometrů si postupně vyplatil přes 800 tisíc korun,“ popisuje Pirát Jeník s tím, že naprostou většinu vykázaných cest podle něj jeho předchůdce nikdy nevykonal. „Z velké části se jednalo o pouhé zkopírování cest ze stejného měsíce předchozího roku. Stejné účely, stejná místa, stejný počet kilometrů ve stejný měsíc jen o rok později. A totéž další rok.“

Podezřele shodných cest si Petr Jeník všiml když jednotlivé cesty porovnával s tím, kde bývalý jednatel Jan Stejskal skutečně byl. A to například podle uskutečněných nákupů či výběrů z bankomatů z firemní platební karty. 

> „Některé případy byly doslova do očí bijící. Být na školení v Praze, vybírat ve stejný okamžik peníze z bankomatu na náměstí v České Lípě a zároveň být na služební cestě v Brně za jinou firmu, je prostě nemožné,“ popisuje pirátský kandidát na senátora.

Při kopírování cest z předchozích let pak jeho předchůdce pravidelně zapomínal na některé svátky. „Školení na krajském úřadě se v Den české státnosti nejspíš nekonalo a jednání na ministerstvu na velikonoční pondělí také nejspíše neměl,“ pokračuje Petr Jeník.

Při prováděné kontrole dokladů si pak všiml dalších nesrovnalostí. „V nákladech firmy se objevilo například Stejskalem placené motorkářské oblečení, celá vinotéka či pobyt v moravském sklípku s konzumací tamních specialit. Takových případů byly stovky a došlo to až do bizarností jako voňavé vánoční františky či kredity do mobilní hry s růžovými poníky,“ vypočítává Jeník s tím, že hodnota těchto nákupů přesáhla částku půl milionu korun.

Trestní oznámení podal na českolipské státní zastupitelství po stovkách hodin strávených kontrolou dokladů v říjnu 2019. „Policii jsem osobně předal více než 1200 dokladů. Vyšetřování se nyní blíží ke konci a obvinění by mělo padnout v nejbližších týdnech či měsících,“ říká na závěr pirátský zastupitel.