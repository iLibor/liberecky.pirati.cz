---
date: 2020-04-19
category: blog
tags: koronavirus dobrovolnictví šicí stroje 3d tisk pirátský guláš naděje
layout: post
title: Pomáháme, jak se dá. Vy můžete s námi 
author: Helena Vondráková
authorId: helena.vondrakova
image: posts/2020-04-19-pomahame-jak-se-da-vy-muzete-s-nami.jpg
---

I přes složitou společenskou situaci hledáme s Piráty v Libereckém kraji způsoby, jak pokračovat v dobrovolné práci pro lidi, kteří pomoc potřebují. Některé projekty jsme přizpůsobili s ohledem na aktuální omezení nařízené vládou a pár zlepšováků jsme pod tíhou doby vymysleli.

Od počátku vládních opatření proti šíření nákazy bojovala celá země s nedostatkem ochranných pomůcek, především roušek. Každý, kdo mohl, šil. Každý, kdo mohl, ušité roušky věnoval. K této iniciativě se připojily i Pirátky po celém kraji. Pirátský poslanec Tomáš Martínek přišel s nápadem nakoupit 10 stolních šicích strojů a 50 ručních šicích strojů. Ty putovaly do domácnosti všem, kteří si o ně požádali. Několik ručních šicích strojků je stále k dispozici v pirátském centru Pixel v Jablonci nad Nisou. Tomáš vytvořil také jednoduchý formulář, díky kterému se můžou registrovat lidé, kteří jsou ochotní zapůjčit svůj šicí stroj někomu jinému.

### Tiskárny zachraňují životy

Jan Picko, jablonecký Pirát a vedoucí ateliéru grafického designu na uměleckoprůmyslové škole v Jablonci nad Nisou, využil svůj 3D tiskový park k výrobě masek pro sociální pracovníky a zakladačů na šití šikmých proužků. Zapojil dokonce i školní 3D tiskárny. Ve spolupráci s firmou Cotrex tisknul adaptéry na filtry do šnorchlovacích masek. Teď v rámci uměleckoprůmyslové školy nabízí tištěné polomasky BUT-H2, které vyvinulo VUT v Brně.

### Koordinátorský křest ohněm

O rozvoz materiálů, šicích strojků a dodání hotových výrobků se postarala čerstvá koordinátorka Pirátů v kraji, Karolína Gaislerová. Pandemie nového viru vstoupila do jejího života doslova pár týdnů po úspěchu ve výběrovém řízení. "Při koronavirové logistice jsem si uvědomila, jak se lidé během této krize sbližují a pomáhají si. Poznala jsem spoustu hodných lidí a ukázalo se, že v této situaci nejsme sami, ale společně," shrnuje své pocity Karolína.

### S plnými hrnci do Naděje

Přizpůsobit jsme museli i pravidelný výdej pirátského guláše. Po nástupu nouzového stavu a omezení možnosti vydávat jídlo venku, jsme rychle vymysleli náhradu. Pirátský stan s vařičem zůstal ve skladu a vyrazili jsme s plnými hrnci do kontaktních center Naděje. Jedno je v Liberci a jedno v Jablonci nad Nisou. Abychom nemuseli losovat, kam se jídlo veze, vaříme pro obě zařízení.

Slova jedné z klientek denního centra zapsala turnovská Pirátka Daniela Weissová: 
> „Víte, nikdy jsem si nemyslela, že skončím na ulici. Celý život jsem pracovala. Neměli jsme toho moc, ale žili jsme si dobře. Když manžel umřel, přepsala jsem byt na syna, aby s tím pak neměl starosti. No, a teď je mám já. Syn byt prodal na úhradu svých dluhů, já přišla o střechu nad hlavou. Chtěla jsem pracovat, ale v mém věku, a navíc z ulice, mi práci nikdo nedá. Na domov důchodců ještě nemám nárok. Z toho malého důchodu, co mám, si byt v Liberci neseženu. Tak jsem tady. Žiju, jak to jde. Ale, když si dám tu vaši dobrou polívku, jako bych ji dělala já, zahřeje mě to v žaludku i na duši. Je hezké vědět, že jsou dobří lidé. Že někomu nejsme jedno.“

### Chcete pomoci potřebným?

Namísto čtrnáctidenního intervalu zavážíme každý týden, ale mohlo by to být klidně častěji. Nabízíme možnost pro kohokoliv, kdo rád vaří a má čas, aby se k nám připojil. Na přípravu 10 litrů pokrmu přispějeme z našeho rozpočtu 300 Kč a vše potřebné zařídíme. Zájemci o účast v tomto projektu se můžou registrovat prostřednictvím [tohoto formuláře](https://docs.google.com/forms/d/e/1FAIpQLSfdikRerNSuStZvtmRjLyWROw4z1gWIXwsHWA0yh2Cy-2h1Dg/viewform?usp=sf_link).

>„Pirátství je pro mě synonymum pro snahu o lepší svět. Svět, který je bezpečný, ve kterém ochrana přírody vítězí nad lobby podnikatelských subjektů, ve kterém politická rozhodnutí myslí na několik desítek let dopředu, ve kterém si lidé pomáhají na úkor vlastního času a prostředků. A proto se cítím mezi Piráty dobře.“ - Helena Vondráková, 1. místopředsedkyně Pirátů pro Liberecký kraj

