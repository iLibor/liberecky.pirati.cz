---
date: 2020-05-04
category: blog
tags: liberec soukromé firmy kompenzace koronavirus půjčka městské organizace mimořádné zastupitelstvo
layout: post
title: Soukromým firmám, které spravují městský majetek, se dá pomoct i jinak než nalitím peněz 
author: Pavel Felgr
image: posts/2020-05-04-soukromym-firmam-ktere-spravuji-mestsky-majetek-se-da-pomoct-i-jinak.jpg
---

Minulý týden jsem uvedl [tři důvody, proč by Liberec neměl dát SFM Liberec 14 milionů](https://liberecky.pirati.cz/aktuality/proc-by-liberec-nemel-davat-penize-sfm-liberec-sro.html){:target="_blank"} jako kompenzaci na nouzový stav. Liberecké zastupitelstvo na svém jednání 30. dubna rozhodnutí odložilo o týden – [na mimořádné zastupitelstvo](https://www.liberec.cz/cz/obcan/aktuality/hlavni-zpravy/pozvanka-3-zasedani-zastupitelstva-mesta-liberec.html){:target="_blank"}.

Změnilo se jedno, nejde už o 14 milionů, ale „jen“ o 10 milionů. Jenže Liberec není v takové finanční situaci, aby mohl jen tak utratit byť jen korunu (natož 10 milionů). Město tíží bezmála dvoumiliardový dluh, který vznikl v době, kdy město vedla ODS v čele s primátorem Kittnerem.

Od vedení města bychom očekávali, že se v první řadě postará o svoje [městské organizace](https://www.liberec.cz/cz/mesto-samosprava/mestske-organizace/){:target="_blank"} jako je Botanická zahrada, ZOO, Divadlo F. X. Šaldy a další. Jenže současné vedení města se rozhodlo upřednostnit soukromé podnikatele. Tak se může stát, že na pomoc městským organizacím pak nebudou peníze.

### Soukromé firmy a úlevy od města

- Kompenzace škod Ještědské sportovní (provozuje městský bazén) – zastupitelstvo schválilo hlasy koalice.
- Kompenzace škod SFM Liberec s.r.o. (provozuje HomeCredit arénu) – zastupitelstvo bude rozhodovat tento čtvrtek (původní požadavek byl 38 milionů, poté 14 a nakonec 10).
- O odpuštění ročního nájmu požádala firma miliardáře Igora Rattaje TMR provozující skiareál na Ještědu (podle [smlouvy](https://podklady.liberec.cz/download.files.php?url=2017%2F2017-11-30+ZM+10%2FDle+bod%C5%AF%2F003-01+Schv%C3%A1len%C3%AD+smluvn%C3%AD+dokumentace+k+p%C5%99enech%C3%A1n%C3%AD+ly%C5%BEa%C5%99sk%C3%A9ho+are%C3%A1lu+Je%C5%A1t%C4%9Bd+k+dlouhodob%C3%A9mu+u%C5%BE%C3%ADv%C3%A1n%C3%AD_1_cast.pdf&ref=zastupitelstvo){:target="_blank"} jde o částku 1 milion Kč, od 1. 10. 2022 to budou pak 3 miliony Kč).

### Město si kupuje čas, ale musí si ho kupovat?

Argumentem vedení města je, že si „kupuje čas“, aby se mohlo připravit na případné převzetí arény, které hrozí od 1. ledna 2021 (protože SFM Liberec s.r.o. se zavázal provozovat arénu jen do 31. 12. 2020).

Pak bychom ale očekávali, že podmínkou poskytnutí finanční podpory bude umístění zástupce města na 6 měsíců do arény (tedy od 1. července 2020), aby se mohl připravit na převzetí provozu. 

Jenže ta základní otázka zní – musí si město ten čas kupovat? Není tu ještě jiná možnost, která by nestála napnutý městský rozpočet další miliony?

### Jak by zodpovědné vedení města mělo postupovat

- V první řadě by mělo zajistit dostatek finančních prostředků pro městské organizace (ZOO, Botanická, Divadlo F. X. Šaldy, Naivní divadlo atd.). 
- Se zástupci Ještědské sportovní a SFM Liberec s.r.o. by jednalo o možné půjčce (nikoli mimořádné náhradě škody), která by byla splatná do 31. 12. 2021
- Taková půjčka by pomohla oběma soukromým firmám vyřešit současnou finanční situaci. Současně by vedení města vědělo, že peníze dostane zpátky a bude je moci využít pro potřeby daňových poplatníků.

### Městským organizacím chybí téměř 30 milionů

- ZOO Liberec - propad tržeb (3-6/2020) se odhaduje na 15,7 mil. Kč  
- Divadlo F. X. Šaldy  - propad tržeb (3-6/2020) se odhaduje na 8 mil. Kč
- Botanická zahrada Liberec - propad tržeb (3-6/2020) se odhaduje na 2 mil. Kč
- Naivní divadlo Liberec - - propad tržeb (3-6/2020) se odhaduje na 2 mil. Kč

Jen tyto 4 městské organizace generují aktuálně propad téměř 30 milionů Kč, a to nejsou zdaleka všechny městské organizace. Další důvod pro to, aby vedení města zvažovalo, kam primárně uvolní finanční podporu trvale a kde stačí jen půjčka.
