---
campaignCategoryUid: kraj2020
campaignGroupUid: volby-2020
uid: socialni-politika
order: 7
title: Sociální Politika
garant: daniela.weissova
#img: program2020/zdravotnictvi.jpg
#perex: >
#  [ text, který se zobrazí na přehledu programových bodů ]
#intro: [ text, který se zobrazí jako úvodní odstavec na detailu programového bodu ]
---

__Motto: „Aktivně spolupracovat s obcemi a městy na změně v přístupu k sociálním problémům.“__

_GARANT – DANIELA WEISSOVÁ_

Moderní a dostupné sociální služby. Efektivní plánování sociálních služeb. Meziresortní spolupráce a plánování v kraji a napříč kraji v ČR.

### ČEHO CHCEME DOSÁHNOUT?

- Zaměříme se na podporu poskytování péče v přirozeném domácím prostředí a alternativní způsoby bydlení pro seniory - podpoříme výstavbu komunitního bydlení, realizaci sdíleného bydlení nebo dostupnost menších bytů. 
- Upřednostníme podporu komunitních služeb, pobytových i terénních, před velkokapacitními ústavy. 
- Zajistíme dětské skupiny, rodinná centra a další zařízení pro rodiny s dětmi. 
- Pomůžeme rodinám sladit péči o děti a práci. 

### CO PRO TO BUDEME DĚLAT? 

- Podpoříme střednědobé plánování rozvoje sociálních služeb v rámci jednotlivých obcí s rozšířenou působností a zajistíme jejich koordinaci v rámci kraje. Prověříme možnost víceletého financování sociálních služeb v rámci krajských rozpočtů. Nastavíme přehledný a efektivní způsob spolupráce s Úřadem práce (zejména kvůli službám pro osoby s postižením a neformální pečující). 
- Budeme dbát na transparentnost a erudovanost při výběrových řízeních na vedoucí pozice v příspěvkových organizacích kraje. Kde to půjde, dáme přednost službám komunitním před velkokapacitními.
- Zpracujeme jasnou koncepci rodinné politiky, a to s veřejným projednáváním. Podpoříme opatření vedoucí ke slaďování rodinného a pracovního života (např. dětské skupiny, ale i komunitní a rodinná centra). Budeme podporovat rodiny s dětmi např. formou slev a dalších výhod a zajistíme rozšíření nabídky odlehčovacích služeb pro rodiny s postiženými dětmi (tzv. respitní péče).
- Podpoříme aktivity v oblasti péče o ohrožené děti, zejména mimo ústavy.Jednou z našich priorit je zajištění odborných služeb a doprovázení pro pěstouny, včetně odlehčovacích pobytů. Nabídneme podporu rodinám, které se chtějí zapojit do sítě pěstounů (dlouhodobých i přechodných) a maximálně podpoříme mezikrajovou spolupráci při vyhledávání pěstounů, kde je to v nejlepším zájmu dětí. Vytvoříme aplikaci volného pěstouna. 
- Podpoříme nabídku odlehčovacích (respitních), vzdělávacích, svépomocných a dalších služeb pro neformální pečující.
- Za důležitou považujeme také koordinaci poskytování služeb seniorům na venkově a v hraničních oblastech regionů. Pomocí zavedení on-line systémů usnadníme podávání žádostí do domovů pro seniory nebo domovů se zvláštním režimem zřizovaných krajem.
- Podpoříme zaměstnávání osob se zdravotním postižením v organizacích kraje. Vize “města bez bariér” je pro 21. století normou; úpravou veřejného prostoru se zlepší mobilita nejen lidem se speciálními potřebami, ale i rodičům s kočárky, dětem a seniorům. Zajistíme koordinaci bezbariérových programů tam, kde přesahují hranice měst a obcí.
- Zohledníme veřejný zájem včetně rozměru společenské odpovědnosti ve veřejných zakázkách. Ve vybraných veřejných zakázkách začneme zohledňovat další faktory kromě ceny, např. zaměstnávání osob s postižením či pečujících osob.
- Zpřístupníme úřady handicapovaným. Na krajských úřadech při oficiálních jednáních podpoříme simultánní přepis mluvené řeči do textové podoby pro neslyšící, např. instalací vhodného software rozpoznávajícího řeč.
- Podpoříme mapování bytové nouze v kraji a pomoc obcím potýkajícím se s vážnými problémy v oblasti bydlení. Nabídneme koordinaci spolupráce obcí s kontaktními pracovišti Úřadu práce a terénními či ambulantními službami. Za důležitou také považujeme podporu obcím, které na svém území řeší problémy s dostupností bydlení nebo komplexní problémy v tzv. sociálně vyloučených lokalitách. Těch je našem kraji přes padesát a lidí v nich zasažených exekucemi přes 40 tisíc. Tedy 10% obyvatelstva kraje. Podpoříme spolupráci mezi zasaženými územími tak, aby se problémy pouze nepřesouvaly z obce do obce. Podporou stávajících a vznikem nových azylových domů, podporou first housingu a aktivního řešení bezdomovectví budeme zlepšovat současný neuspokojivý stav.
- Budeme podporovat vznik Centra duševního zdraví pro Liberecký kraj v návaznosti na reformu psychiatrické péče.
- Ve všech místech regionu musí být dostupná paliativní a hospicová péče. Podpoříme vyhodnocení programu na podporu paliativní péče, abychom zajistili poskytování kvalitní péče lidem na konci života a jejich blízkým.