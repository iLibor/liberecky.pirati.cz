---
campaignCategoryUid: kraj2020
campaignGroupUid: volby-2020
uid: vzdelavani
order: 13
title: Vzdělávání
garant: daniela.weissova
#img: program2020/zdravotnictvi.jpg
#perex: >
#  [ text, který se zobrazí na přehledu programových bodů ]
#intro: [ text, který se zobrazí jako úvodní odstavec na detailu programového bodu ]
---

__Motto: „Vzdělávání je naším pasem do budoucnosti, zítřek patří lidem, kteří se na něj dnes připravují."__

_GARANT – DANIELA WEISSOVÁ_
 
V Libereckém kraji je 49 středních škol, z toho 8 je soukromých. Kraj je jejich zřizovatelem, stejně jako jsou obce a města zřizovateli mateřských a základních škol. 

V praxi to znamená celou řadu výzev. Od stavebně technického stavu některých budov až po skutečný rozvoj škol. Náš kraj je co do počtu středních škol srovnatelný s ostatními, ale výjimečný je v počtu škol uměleckých. Je to dáno tradicí zdejších řemesel a je to vlastně, svým způsobem, domácí stříbro. I proto by měl být fokus na tyto školy zřejmý.

### ČEHO CHCEME DOSÁHNOUT?

- Svobodná a zároveň odpovědná volba vzdělávací dráhy, dostupnost vzdělávání.
- Větší atraktivita oborů středního odborného vzdělávání i prostřednictvím krajských stipendií pro žáky, zejména žáky škol uměleckých.
- Žáci a studenti to nesmí mít do školy nikdy příliš daleko.
- Důraz na význam celoživotního vzdělávání.
- Ředitelé škol mají mít možnost efektivně rozhodovat o koncepci dalšího rozvoje školy.
- Získávání kvalitních pedagogů a jejich udržení v regionech. Motivace k dalšímu profesnímu rozvoji.
- Zavádění demokratických principů na úrovni škol.
- Kvalitnější výuka cizích jazyků.
- Dokumenty a software, které vzniknou v průběhu vzdělávání, budou vždy vydávány pod svobodnými licencemi.


### CO PRO TO BUDEME DĚLAT? 

- Chceme podpořit rozmanitost vzdělávací nabídky s přihlédnutím k rozvojovým potřebám regionu. Alternativní formy vzdělávání je podle nás možné podpořit i ve veřejných školách v rámci hlavního vzdělávacího proudu.
- Chceme podpořit kvalitní a dostupné služby kariérového poradenství na školách, které by měly zájemcům o vzdělávání při respektování jejich individuálních potřeb zajistit dostatek informací pro odpovědnou volbu vzdělávací a profesní dráhy.
- V odborném vzdělávání chceme podpořit spolupráci se zaměstnavateli, propojit vzdělávání s praxí především díky realizaci odborného výcviku a praxe v reálném pracovním prostředí firem a zapojení odborníků z praxe do výuky. Za důležitý považujeme rovněž rozvoj kompetencí k podnikání u žáků středních odborných škol (podnikání jako způsob pracovního uplatnění, sebezaměstnání absolventů škol).
- Chceme zlepšit dopravní dostupnost škol a pomoci tak rodinám s bezpečnou cestou dětí do školy.
- Budeme podporovat zájmové kroužky a kurzy, občanské i profesní vzdělávání dostupné pro každého, a to pro všechny věkové skupiny obyvatel. Vytvoříme podmínky pro vzájemné vzdělávání uvnitř komunity formou přednášek a kurzů. Zejména v obcích a malých městech chceme i z pozice kraje podporovat tradici školy jako centra celoživotního vzdělávání s nabídkou vzdělávacích kurzů dalšího profesního vzdělávání. Tomu chceme pomoci volně šiřitelnými studijními materiály vytvořenými na školách a poskytnutím zázemí pro setkání za účelem vzdělávání.
- Chceme zlepšit podmínky pro rozhodování o budoucím vývoji školy jak z hlediska odborného profesního rozvoje pedagogických týmů, tak i po provozní a investiční stránce. Ředitel školy by měl být především dobrým manažerem a leaderem v oblasti pedagogické, v provozních a ekonomických agendách by měl mít zajištěnu dostatečnou podporu tak, aby nezabírala celou jeho kapacitu. Vedení školy by mělo mít možnost plánovat v dlouhodobějším horizontu než jeden rok, vytvářet finanční rezervy, a ty použít v souladu s dlouhodobou koncepcí školy. Podpoříme školy ve získávání sponzorů a mecenášů.
- V souvislosti s rozvojem škol je třeba věnovat zásadní pozornost učitelům a jejich kvalifikaci a řešení nedostatku učitelů v kraji, například nastavením konkrétních motivačních nástrojů (navýšení nadtarifní složky platu, příležitosti k dalšímu vzdělávání, služební telefony, dostatečné technické a technologické zázemí). Další vzdělávání pedagogických pracovníků by mělo být doplněno sdílením příkladů dobré praxe (síťování škol).
- Co školu trápí, ví nejlépe škola sama. Chceme posílit zapojení učitelů, rodičů a žáků do rozhodování a plánování škol, a to formou samosprávných orgánů. Podmínkou pro správná rozhodování jsou kvalitní informace. Škola musí pružně reagovat na podněty a informovat všechny zúčastněné. Do přípravy a projednávání strategických dokumentů by měla být zapojena veřejnost i starší žáci.
- Bez znalosti cizího jazyka se dnes neobejde prakticky žádný absolvent školy. Máme za cíl podporovat moderní způsob výuky jazyků. Podpoříme výuku s využitím jazykových aplikací pod vedením odborného lektora či rodilého mluvčího.
- Kraj by měl dbát na to, aby byly školy dobře vybavené a měly dostatek finančních prostředků na učební pomůcky. Chceme se rovněž zaměřit na vybavenost v oblasti informačních technologií a podpořit využívání nástrojů digitálního vzdělávání. Věda a výzkum jsou klíčovým bodem programů Pirátů a jejich podporu je třeba zohlednit i na krajské úrovni. A v našem kraji o to víc, že tu sídlí oceňované výzkumné středisko Akademie věd a firma TOPTEC, jejíž výsledky pracují v dalekém vesmíru v programu NASA.
- Studijní materiály vytvořené na školách budou volně šiřitelné. Již vytvořené informace bude možné snadno a levně použít v budoucnu a občané je budou mít k dispozici pro samostatné sebevzdělání. Absolventi tak získají jednoduchou možnost, jak kdysi nabyté znalosti doplňovat. Podporujeme svobodné vzdělávací projekty jako je Wikipedie, které považujeme za vhodné k zapojení studentů, jejichž snaha tak může být ku prospěchu ostatním.

### VOLNOČASOVÉ AKTIVITY A SPORTOVÁNÍ

Budeme usilovat o podporu kulturních aktivit a vyžití. Zde zejména vyhodnocením kapacit a financování ZUŠ a jejich navýšením, které odpovídá současné poptávce v jednotlivých městech. Stejně jako ve sportovních aktivitách, by žáci měli mít možnost realizovat se v těch kulturních.
      
#### ČEHO CHCEME DOSÁHNOUT?

- Budeme usilovat o dostupné sportovní vyžití.
- Finanční podporu si zaslouží primárně amatérské sportovní kluby a komunitní projekty.
- Sportoviště musí sloužit široké veřejnosti.
- Podpoříme snížení administrativy pro amatérské sportování a volnočasové aktivity.

#### CO PRO TO BUDEME DĚLAT? 

- Sportování a volnočasové aktivity vnímáme jako výraznou prevenci sociálně-patologických jevů a civilizačních chorob. Našim cílem je propagace a přímá podpora sportování a zdravého životního stylu bez rozdílu věku, sociálního postavení a fyzického omezení, a to především v místě bydliště. Možnost sportovního vyžití musí být dostupná všem, především však dětem a mládeži.
- Subjekty v oblasti profesionálního sportu, které jsou komerčně úspěšné, mají z našeho pohledu menší prioritu z hlediska financování z veřejných prostředků, než podpora amatérského a volnočasového sportování. Naopak chceme podporovat právě amatérské sportovní kluby a komunitní projekty, a vytvořit tak podmínky pro volnočasové aktivity pro co nejširší spektrum občanů. Pokud jde o profesionální sport a další druhy sportovní zábavy, tyto aktivity lze financovat z veřejných prostředků, nikoliv však ze zdrojů určených na podporu amatérského a volnočasového sportu.
- Podpoříme dostupná, multifunkční a bezbariérová hřiště a sportoviště pro širokou veřejnost. Budeme také podporovat možnost využití sportovišť při školách pro širokou veřejnost a tím zároveň rozvíjet roli škol jako komunitního centra.
- Chceme se zaměřit na snižování administrativy a byrokracie pro subjekty poskytující možnost amatérského sportování a dalších volnočasových aktivit a umožnit jejich víceleté a průběžné spolufinancování.